# Projektin 1. vaihe: Määrittely ja suunnittelu

Tavoitteena on luoda perheille suunnattu sovellus, joka tekee talouden hallinnasta helppoa ja motivoivaa. Sovellus auttaa rakentamaan taloudellista vakautta, säästämään tulevaisuutta varten ja tukee koko perheen osallistumista rahankäytön suunnitteluun.
Sovelluksen keskeisiä ominaisuuksia ovat budjetin luominen, tulojen ja menojen seuranta, säästötavoitteiden asettaminen sekä selkeät visuaaliset näkymät taloustilanteesta. Lisäksi sovellus tarjoaa mahdollisuuden perheenjäsenten yhteiskäyttöön ja toimii työkaluna myös talouskasvatuksessa lapsille.
Käyttöliittymä suunnitellaan kiireiseen arkeen sopivaksi: sen tulee olla nopea, selkeä ja helposti ymmärrettävä. Näin sovellusta on mahdollista käyttää säännöllisesti myös silloin, kun aikaa on vähän. Sovelluksen tavoitteena on madaltaa kynnystä talouden hallintaan ja tukea perheitä pitkällä aikavälillä.

## Käyttäjäpersoonat
Projektissa on määritelty kolme erilaista käyttäjäpersoonaa, jotka edustavat sovelluksen keskeisiä kohderyhmiä erilaisissa elämäntilanteissa. Yhteistä heille on halu parantaa omaa tai perheensä taloudellista tilannetta ja tarve saada käyttöönsä selkeä, helppokäyttöinen työkalu arjen rahankäytön hallintaan.

**Marjaana**, 40-vuotias kouluterveydenhoitaja, edustaa työssäkäyvää perheellistä käyttäjää, joka haluaa seurata perheen menoja ja tuloja sekä opettaa lapsilleen talousasioita. Hän arvostaa visuaalisesti selkeää käyttöliittymää ja haluaa nähdä kuukausittaisen budjetin yhdellä silmäyksellä.

**Sara**, 21-vuotias myyjä ja yksinhuoltaja, on juuri aloittanut työelämän. Hänellä ei ole vielä pitkää kokemusta taloudenhallinnasta, mutta hän haluaa oppia suunnittelemaan arjen menot paremmin ja turvata lapsensa tulevaisuuden. Hän kaipaa yksinkertaista, helposti lähestyttävää sovellusta, jota voi käyttää nopeasti työn ja arjen keskellä.

**Mikko**, 35-vuotias työtön kahden lapsen isä, elää taloudellisesti tiukkaa arkea. Hän pyrkii hallitsemaan velkojaan ja löytämään keinoja säästää, vaikka resurssit ovat rajalliset. Mikolle on tärkeää, että sovellus motivoi ja tukee hänen pyrkimystään rakentaa taloudellisesti vakaampi tulevaisuus perheelleen.

Nämä käyttäjäpersoonat auttavat hahmottamaan sovelluksen todelliset käyttötarpeet ja varmistamaan, että lopputulos palvelee aidosti niitä ihmisiä, joille sovellus on suunnattu.
Alla on esitetty visuaaliset käyttäjäpersoonakortit, joissa kuvataan tarkemmin kunkin käyttäjän tausta, tavoitteet ja käyttötavat.

<img src="https://github.com/user-attachments/assets/b58b4683-123b-498f-8c8e-377f41653836" width="500"/> <img src="https://github.com/user-attachments/assets/def433e4-f914-4cdb-a4b7-db4961194cae" width="500"/> <img src="https://github.com/user-attachments/assets/7a786b12-fd5e-48f2-a0fa-400de628a4c2" width="500"/>


## Käyttötapaukset ja käyttötilanteet

Sovelluksen käyttötapaukset ja käyttötilanteet pohjautuvat käyttäjäpersoonien arkeen ja tarpeisiin. Käyttäjät hyödyntävät sovellusta monin eri tavoin, mutta kaikille yhteistä on tarve saada selkeä kokonaiskuva taloudellisesta tilanteesta ja tukea arjen rahankäytön hallintaan.

Tyypillisimpiä käyttötapauksia ovat budjetin laatiminen ja sen seuraaminen eri menoerille, kuten asumiseen, ruokaan, lasten kuluihin ja vapaa-aikaan. Käyttäjät haluavat seurata, kuinka hyvin pysyvät budjetissaan ja saada visuaalista palautetta tavoitteiden toteutumisesta. Toinen keskeinen käyttötapaus on tulojen ja menojen kirjaaminen. Tämä voi tarkoittaa palkan tai etuuden lisäämistä sovellukseen, yksittäisten ostosten kirjaamista tai kulutuksen tarkkailua päivän tai viikon tasolla. Käyttäjät haluavat, että sovelluksen käyttö on tässä mahdollisimman nopeaa ja vaivatonta.

Säästötavoitteiden asettaminen ja seuraaminen on monelle tärkeä motivaattori. Käyttäjät haluavat nähdä konkreettisesti, miten pienetkin säästöt karttuvat ajan myötä ja päästä lähemmäs henkilökohtaisia tai perhekohtaisia tavoitteita, kuten hätärahastoa tai lomamatkaa. Joillekin käyttäjille keskeistä on myös velkojen hallinta ja maksusuunnitelmien seuraaminen. Sovellus toimii tällöin tukena oman talouden tervehdyttämisessä ja auttaa tekemään parempia valintoja rahankäytön suhteen. Lisäksi sovellusta käytetään yhteiskäyttötilanteissa, jolloin koko perhe voi olla tietoinen taloudellisesta tilanteesta. Tämä voi tarkoittaa esimerkiksi vanhemman ja lapsen yhteistä rahankäytön suunnittelua tai puolison kanssa jaettua budjettiseurantaa.

Käyttötilanteet ajoittuvat usein arjen hetkiin: palkan tai etuuden saapuessa, laskujen maksamisen yhteydessä, kuukauden alussa budjetointia tehtäessä tai iltaisin, kun on hetki aikaa tarkistaa taloustilanne.

## Käyttöliittymän prototyyppi

Sovelluksesta on laadittu Figmaan käyttöliittymäprototyyppi, joka havainnollistaa sovelluksen päätoimintoja ja visuaalista ilmettä. Prototyyppi perustuu esteettiseen, minimalistiseen ja helppokäyttöiseen suunnitteluun, jossa käyttäjän toiminnan selkeys ja käytettävyyden johdonmukaisuus ovat keskiössä. Tässä on linkki figmaan: https://www.figma.com/design/xVtUNE2t3d4yJzqR7cTfa5/Budjetti?node-id=2-53&t=XeySvpbg9FQyt5p0-0

Navigaatio on sijoitettu yläreunaan, ja sen kautta käyttäjä pääsee siirtymään eri näkymien välillä. Navigaatiopalkki on näkyvissä kaikilla sivuilla, mikä lisää sovelluksen johdonmukaisuutta. Palkissa on myös käyttäjäikoni, josta pääsee tarkastelemaan omia tietoja ja asetuksia. Painikkeissa on käytetty selkeää värikoodausta: hover-tilassa painike tummenee 20 % ja aktiivisessa tilassa 40 %. Tämä tarjoaa käyttäjälle visuaalista palautetta ja vahvistaa hallinnan tunnetta.

Etusivulla on kalenterinäkymä, johon käyttäjä voi lisätä päiväkohtaisia kuluja. Päivät, jolloin ei ole käytetty rahaa, korostuvat vihreällä ikonilla kannustaen säästämiseen. Päivämäärän hover-efekti tuo esiin kyseisen päivän vihreällä reunuksella, joka parantaa käytettävyyttä. Säästötavoitteiden eteneminen näkyy visuaalisena palkkina etusivulla, mikä auttaa käyttäjää hahmottamaan oman taloudellisen kehityksensä reaaliajassa.

Etusivu:

<img src="https://github.com/user-attachments/assets/5a6f8e9e-bb3a-47a0-80e2-712c007ec79f" width="200"/>

Tulojen hallinta on toteutettu erillisessä välilehdessä, jossa käyttäjä voi lisätä tuloja ja tarkastella niitä. Osio täyttää monia käytettävyyden heuristiikkoja, kuten tilan näkyvyys, tosielämän vastaavuus ja virheiden estäminen. Lomakkeet ilmoittavat virheistä selkeästi, ja esimerkiksi negatiivisen summan lisääminen estetään näkyvällä varoituksella.

Tulot välilehti:

<img src="https://github.com/user-attachments/assets/8ef88c60-1f42-49c6-a826-21e521db7ad8" width="200"/>

Muissa välilehdissä, kuten Menot ja Säästö, on noudatettu samoja suunnitteluperiaatteita. Käyttöliittymä säilyy läpi sovelluksen visuaalisesti rauhallisena ja informatiivisena. Vähemmän käytetyt osiot on piilotettu valikon taakse, mikä tukee minimalistista käyttöliittymäsuunnittelua.

Menot ja säästö välilehdet:

<img src="https://github.com/user-attachments/assets/27413648-2e50-45af-b9e5-cba5803aee70" width="200"/>   <img src="https://github.com/user-attachments/assets/0b73cf44-6682-4591-a3e3-e184adc297da" width="200"/>

Virhetilanteet on otettu huomioon siten, että sovellus antaa välittömän palautteen ja auttaa käyttäjää korjaamaan tilanteen. Tämä lisää sovelluksen luotettavuutta ja käytettävyyttä erityisesti tilanteissa, joissa käyttäjä tekee inhimillisiä virheitä.

Esimerkit virhetilanteista:

<img src="https://github.com/user-attachments/assets/eccc8e60-8ec1-4226-9461-d38ac503683b" width="200"/> <img src="https://github.com/user-attachments/assets/9a8c5da0-9e57-494d-980c-cc64282b1898" width="200"/>

## Tietoarkkitehtuuri ja tekninen suunnittelu

Tässä vaiheessa tavoittelemme sovelluksen toteutuksessa arvosanan 5 vaatimuksia. Tavoitteena on rakentaa pilvipohjainen web-sovellus, jossa on selkeä tietoarkkitehtuuri, moderni käyttöliittymä ja toimiva taustajärjestelmä. Mikäli aika tai resurssit eivät riitä täyteen toteutukseen, teknistä ratkaisua voidaan keventää esimerkiksi tiedon tallennuksen ja ympäristön osalta.

Sovelluksen tietoarkkitehtuuri perustuu kolmeen pääosaan: tulot, menot ja säästötavoitteet. Kaikki tiedot liittyvät yksittäiseen käyttäjään ja ajankohtaan. Tiedot tallennetaan relaatiopohjaiseen tietokantaan, jossa on erilliset taulut käyttäjätiedoille, tapahtumille ja tavoitteille. Arkkitehtuuri tukee myös yhteiskäyttöominaisuutta, jossa esimerkiksi perheenjäsenet voivat jakaa säästötavoitteita tai nähdä yhteisiä menoja.

Käyttöliittymä toteutetaan Reactilla, ja se rakennetaan uudelleenkäytettävistä komponenteista (esim. kalenteri, syöttölomakkeet, etenemispalkki). Frontend keskustelee taustajärjestelmän kanssa REST API -kutsujen kautta. Sovellus suunnitellaan responsiiviseksi, joten se toimii sekä tietokoneella että mobiililaitteilla.

Taustajärjestelmä toteutetaan Node.js:n ja Expressin avulla. Backend tarjoaa käyttöliittymälle rajapinnan tietojen tallentamiseen ja hakemiseen. Käyttäjän syötteet validoidaan ja virhetilanteet käsitellään selkeästi. Tietoturva huomioidaan perusperiaattein, esimerkiksi käyttöoikeuksien rajaamisella ja syötteiden tarkistamisella.

Tietokantana hyödynnetään PostgreSQL:ää, joka tarjoaa relaatiopohjaisen ja monipuolisen tietorakenteen sekä tehokkaan kyselyiden hallinnan. Toteutuksessa voidaan käyttää esimerkiksi Azure Database for PostgreSQL -palvelua, joka on yhteensopiva sovelluksen arkkitehtuurin kanssa ja integroituu hyvin Azuren muihin komponentteihin.

Sovellus julkaistaan pilvipalveluun. Ensisijaisesti hyödynnämme Microsoft Azurea, joka on ollut käytössä myös kurssin aikana. Azure tarjoaa soveltuvat palvelut sekä frontendin julkaisuun (esimerkiksi Azure Static Web Apps) että backendin ajamiseen (esimerkiksi Azure App Service tai Azure Functions).

## Projektinhallinta ja käyttäjätestaus

Projektia toteutetaan pareittain. Työ jaetaan vaiheittain niin, että molemmat tekijät osallistuvat suunnitteluun ja dokumentointiin, mutta varsinaisessa toteutuksessa tehtäviä jaetaan osaamisen ja kiinnostuksen mukaan. Työnjakoa ja edistymistä seurataan säännöllisesti, ja jokaisesta työvaiheesta pidetään kirjaa GitHub-repositoriossa sekä erillisessä tuntikirjanpidossa.

Projektissa hyödynnetään versionhallintaa (Git) sekä GitHubin projektinhallintatyökaluja.

**Käyttäjätestaus toteutetaan kahdessa vaiheessa:**

**Prototyyppivaiheessa (Figma):** Käyttöliittymän toimivuutta ja selkeyttä arvioidaan omatoimisesti tiimin jäsenten toimesta. Arvioinnissa keskitytään erityisesti siihen, kuinka looginen ja helppokäyttöinen prototyyppi on eri käyttäjäpersoonien näkökulmasta. 

**Toiminnallisen sovelluksen testausvaiheessa:** Valmis sovellus annetaan testattavaksi ulkopuolisille käyttäjille, mahdollisesti omille ystävillemme, jotka eivät ole olleet mukana kehitystyössä. He suorittavat tyypillisiä käyttötapauksia, kuten budjetin asettamisen, kulujen lisäämisen ja säästötavoitteiden seuraamisen. Tarkoituksena on varmistaa, että sovellus toimii suunnitellusti ja että se on helppo ja miellyttävä käyttää myös uusille käyttäjille.

Testauksessa kiinnitetään erityisesti huomiota:

- Käyttöliittymän intuitiivisuuteen  
- Toimintojen löytymiseen ja ymmärrettävyyteen  
- Käyttökokemukseen eri laitteilla  
- Virhetilanteiden käsittelyyn

Testauksen perusteella voidaan tehdä tarvittavia parannuksia ennen lopullista esittelyvaihetta. Molemmat tiimin jäsenet osallistuvat testaukseen ja palautteen käsittelyyn.
